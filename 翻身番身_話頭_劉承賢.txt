話頭
作者kā讀者諸君報告
劉承賢（lâu sîng-hiân)

若以早我真厚話，愛我起攔頭，寫--幾-頁-仔無問題，毋過十冬to過--ah，欲愛我kā第二本冊起一下仔khiàn，我有影毋知欲寫啥，下跤簡單交代--一-下就好。

Tsit八篇故事，我毋知欲按怎排前後，所以就照時間，uì最近寫--ê排去kah上進前，
上尾hit篇〈煞戲〉ê頭前一半，是2008年寫--ê，拄拄是《倒轉》出版hit一冬，
uì tsia thang知tsit擺收--入-來--ê，就是我tsti十冬踮小說tsit个文類攏總ê成果（假使我無落勾來講）。

十冬tsiah寫按呢，當然我會當會（huē）講to真濟時間開佇讀冊、寫論文、寫台語教材，無kā創作當做上要緊ê目標。
實在講，有一站仔我嘛懶屍懶屍，想講咱寫tse，看無ê人看無，看有ê人嘛無定著會看，有看ê人to也無定著看有內底的機關。。。。。。按呢是何mih苦--leh？

所致，咱tsit十冬，較濟是寫來參加比賽，用比賽趁所費來激家己去寫；比賽了，作品加加減減有貼起lih網路頂，tsit幾冬若貼，閣會附錄音hông聽，照咱kā看，有興趣讀--ê嘛是真少數。

毋tsiah咱自來無按算欲閣出冊，to不管咱感覺家己寫了有偌好拄偌好（家己褒較袂臭臊），嘛是家己寫hōo家己暢--ê，極加hōo身軀邊ê搭粒--ê罔讀，看伊會呵咾--幾-句-仔袂。

老實講我無食褒袂死--lah，若猶會要意欲寫、欲愛人讀，攏是為著台語！
頭前講為著比賽咧寫，he uân-nā是攔頭，咱to毋是倒咧餓，a̍h是有影hiah要意hia-ê獎金，
閣再講，若欲比賽，kám毋免寫予評審佮意，干干仔咱無按呢想，干干仔咱to欲寫家己愛寫--ê，欲寫家己感覺有意思--ê。

干焦一項：Tsit幾冬，我那來那要意故事有好看--無；
十冬前我較無將讀者囥佇心--裡，規心咧做台語文字ê試驗；tsit十冬，我將試驗ê層面換做「題材」，嘛較致心欲予讀者讀著khí-moo會giang，若袂，是個人才情無夠，我有盡量--ah。

啊若照按呢kā講--起-來，因為故事順序是照寫作時間倒頭排，讀者檢采會感受著tsit个寫作心態ê轉變也kú-kánn。

佇tsia有影足感謝金順兄招我出tsit本冊，tsiah認真咧拚台語文學出版--ê，目今真罕--ah，
希望tsit本冊印--出-來，會當hōo逐家發現台語寫作有咱前毋捌khuàinn ê可能性，閣有，ǹg望讀ê人，會感覺故事真好看，按呢，我就感覺tsit本冊出了有價值--ah。

-2018.1
